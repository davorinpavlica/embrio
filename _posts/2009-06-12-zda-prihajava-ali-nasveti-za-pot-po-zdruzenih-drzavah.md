---
layout:     post
title:      "ZD&A, prihajava (ali nasveti za pot po Združenih državah)"
date:       2009-06-12 10:01:42 +0100
categories: blogi davorin
author:		davorin
tags:		Jack Kerouac, potovanje, ZDA
---
	
[Govori se](https://govori.se/traci/domaci-traci/davorin-pavlica-in-maja-gustin-srecna-mladoporocenca/), da sva se poročila, pa tudi čivkalo se je nekaj o tem. Hja, poroka je bila lepa, nevesta še lepša, piknik potem pa divji (vključno z točo in dežjem). Za poročno potovanje sva hotela oditi v ZDA, najprej v New York, pogledat čemu se vsi tako čudijo tam, potem pa z avtomobilom od vzhodne do zahodne obale .

Po poroki sva začela cincati, da nama bo glede na to, da zidava hišo malo težje zneslo. Pa še recesija, pa te jebe. Dobro je, da imava dobre prijatelje: Mare naju je prepričal, da je res škoda da ne bi šla in da takšne priložnosti najbrž ne bo več. In prav je imel. Kar se recesije tiče se je pa najboljš borit proti njej tako, da več zapravljaš …

## ZDA – špar program za 2

Tako: okvirni plan je, da skočiva v Veliko jabolko, letalske karte se na Odklop.com dobi že za cca 400 € (če ima kdo boljšo varianto, naj se javi), potem pa jo z avtom ucvreva čez, vmes se ustaviva v Chicagu in nujno v Las Vegasu (je pač na poti, pa še Maja si strašno želi tja), drugače pa greva po poteh Jacka Kerouacka (in njegovega legendarnega romana On The Road), tja do Los Angelesa, pa še v San Francisco skočiva, če že pravijo, da je najlepše ameriško mesto. Vprašanje po keri poti Sala Paradisea bi šla, je še v zraku, zato tudi tu predlogi dobrodošli (severni, južni ali nekje ves).


## Avto: rent-a-car (ali kako od zahodne do vzhodne obale)

Rent-a-car coast to coast je drag špas, naju je opozoril že Had. In res: preveril sem na spletu, da vidim koliko naju bo stal ta špas (za en teden, da ne pretiravam, z avtom srednjega razreda, ki ga rent-a-carji ponujajo v štartu):

* Avis – 2,078.41 $ – 1,479.56 €
* Budget – 1,347.00 $ – 958,89 €
* National – 670.40 $ – 475,19 € (čeprav Kayak pravi drugače, nekaj čez 800 €)

… in naju je vrglo na rit. Če dodamo še 418 € za bencin, kot je naračunala stran viamichelin.com (a ni nekdo rekel, da je bencin v ZDA poceni???) sva na riti kar obsedela.

No, pa je DJ, ki je sukal na poroki zadnjič omenil, da je nekemu frendu zrihtal varianto, da ti avto pelješ od obale do obale (I drive your car for free sistem), tako da drživa pesti, da nama uspe prišparati za rent-a-car (če kdo pozna kakšno varianto, ali je kje bil, se priporočava v komentarjih spodaj)!

## Letalo

Opcija bi bila tudi letalo, ampak nama ne diši. Pa tudi Jack Kerouac bi se obračal v grobu. Je pa res, da so notranji leti v ZDA ugodni … če nama ne znese dobit avta, bo pač to moralo zadoščat: karta NYC-CHI-LAS-LAX pride borih 257 $ oz 182 €, NYC-LAS-LAX pa mizernih 163 $ ali 116 €, pravijo na kayak.com, zelo dobremu iskalniku letalskih kart, hotelov in rent-a-carjev.
Spanje

Kje in kako bova spala, se nama ne sanja ne. Če kdo ve karkoli, bo vsak nasvet dobrodošel. Had in Martin sta omenjala neke motele za ob cesti, pa sem pozabil. Šment!

## Hrana in pijača

Če bova jedla samo McDonald’s se nama bo zmešalo, zato tudi tu kakšen nasvet ni odveč, še bolj: zelo dobrodošel. OK, Burger King, mnjami, …Katero je najboljše pivo v Ameriki, vem, v New Yorku baje teče voda iz pipe, al kak že Hadski, … Coca-Colo pa najbrž imajo na vsakem koraku. Cedevito za zjutraj (Maja ne more brez nje začeti dneva) bova vzela s seboj.

## Ključna vprašanja

Če jih kdo ve, nama bo v veliko pomoč:

* kako do poceni letalskih kart do New Yorka (razen preko Odklop.com) sva dobila za  336 € na kayak.com, fajn servis,
* še kdo pozna kakšno varianto, s katero ti pelješ avto čez Ameriko (najdu opcijo “auto driveaway”, beri tale zapis za več info (v angleščini)),
* katera pot čez Ameriko je najbolj priporočljiva (Route 66 bo, če bo šlo, drugače pa do L.A. z avionom pa ):
	* severna (New York – Chicago – Denver – Salt Lake – Las Vegas – Los Angeles)
	* južna (New York – Washington DC – Nashwille – Memphis – Oklahoma City – Albuquerque – L.A.)
	* vmes – po poteh Route 66 (New York – Chicago – St. Louis – Oklahoma City – Albuquerque – L.A.)
* kateri moteli za ob cesti so najboljši in najbolj ugodni,
* pozna kdo kakšno poceni (đabe) varianto za spanje v New Yorku, L.A.-ju za par dni,
* kje jest in kaj pit (piva res ne bova mogla med vožnjo)

Za morebitne odgovore se vam zahvaljujeva že vnaprej, poročilo s poti pa sigurno sledi …